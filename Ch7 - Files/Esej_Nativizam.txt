[Esej] Nativizam
Uvod
U ovom radu ćemo se baviti konceptom nativizma - specifičnom „podvrstom“ populizma,
sa naglaskom na njegovu manifestaciju u politici populističkih partija radikalne desnice u
zapadnoj Evropi. Pitanje na koje želimo da odgovorimo jeste - kakav uticaj ima
nativistički diskurs partija populističke desnice na sve veću podršku koju te partije imaju
u narodu? Takođe ćemo se baviti odnosom između populizma i nativizma. Najpre ćemo
odrediti pojam populizma, a zatim preći na diskusiju o značenju i istoriji pojma
nativizam. Nakon toga ćemo govoriti o specifičnostima nativizma u populističkim
partijama zapadne Evrope, da bi na kraju odredili teorijsku i ideološku vezu između ova
dva pojma.

Šta je populizam?
Populizam je reč koju veoma često možemo čuti u političkom diskursu XXI veka. Ovaj
termin se koristio više nego ikada ranije tokom američkih predsedničkih izbora 2016.
godine na kojim je učestvovao Donald Tramp - istinski populista u očima američkih
medija i javnosti.¹ Međutim, postoji određena neuhvatljivost ovog pojma koja je dovela
do mnogih debata oko pitanja - šta je populizam? Različiti autori ga definišu na različite
načine - kao stil političke komunikacije, tip mobilizacije, doktrinu ili patologiju.² Iako
suštinski sporan koncept, u ovom radu smo odlučili da koristimo Madijev ideološki
pristup populizmu.³ Naime, Madi određuje populizam kao ideologiju čija je ključna
odrednica razdvajanje društva na homogen i neiskvaren „narod“ suprotstavljen
homogenoj, otuđenoj i korumpiranoj eliti.⁴ Osim manihejskog pogleda na svet,
karakteristika populizma kao ideologije jeste što se on menja u zavisnosti od situacionih
faktora u kojima je nastao. Na primer, u Latinskoj Americi populizam nastaje tokom
ekonomske krize i zbog toga je levo orijentisan. U zapadnoj Evropi, populizam nastaje
tokom migrantskih kriza i velikog priliva „stranaca“ - kao i potragom Evrope za
izgubljenim identitetom, zbog čega je na ovim prostorima desno orijentisan. Ukazujući
na ovu promenljivu morfologiju dolazimo do Madijevog ključnog određenja populizma
kao „tanke“ ideologije - pojam koji pozajmljuje od Majkla Fridena. „Tanka ideologija“ je
ideologija čija struktura sama po sebi ne nudi rešenja za veliki broj sociopolitičkih
problema jednog društva, zbog čega ili nastaju single-issue pokreti ili ideologija
„pozajmljuje“ neke elemente drugih ideologija kako bi mogla da nađe rešenje za

[Esej] Nativizam

1

društvene probleme.⁵ Ovakvo koncipiranje populizma je važno za naš rad iz razloga što
proučavamo upravo jednu „podvrstu“ populizma koja nosi naziv - nativizam.

Nativizam - određenje, razvoj i istorija pojma
Nativizam je, poput populizma, suštinski neuhvatljiv pojam koji je „izuzetno teško
definisati“,¹ zbog čega ga mnogi autori u svojim tekstovima koriste uz određenu
kvalifikaciju kako bi ga razlikovali od veoma sličnih fenomena - nacionalizma, rasizma i
ksenofobije.¹
U svojoj najširoj definiciji nativizam predstavlja „izraženu pristrasnost i preferenciju
prema domorocima (onima koji su rođeni u istoj zemlji - eng. native-born) nasuprot
„strancima“ (onima koji nisu rođeni u toj zemlji - eng. foreign-born).¹ Može da nam se
učini da se ovde govori o pukom etnocentrizmu, međutim, Džon Higam govori o
nativizmu kao određenoj vrsti nacionalizma koji počiva na otporu prema stranim
kulturološkim elementima - isključivo zbog činjenice što su ti elementi stranog porekla.¹
Na osnovu ovih definicija, Madi definiše nativizam kao „ideologiju, koja smatra da
države treba da budu nastanjene isključivo članovima domorodačke grupe („nacije“), a
da elementi stranog porekla (osobe i ideje) predstavljaju fundamentalnu pretnju
homogenoj državi-naciji.“¹ Pri definisanju nativizma, teško je odrediti jasne granice
između njega i nacionalizma, ksenofobije, rasizma i antimigrantske nastrojenosti, no
Madi opravdava svoju delineaciju govoreći kako nativizam nije nacionalizam - jer
isključuje njegove liberalne forme; nije rasizam (ali može da bude) - jer se isključivanje
iz grupe dešava i po kulturnoj i religijskoj osnovi i nije puka antimigrantska nastrojenost,
jer bi to bilo svođenje nativističkih pokreta, na single-issue pokrete.¹
Termin je prvi put upotrebljen 1844. godine u SAD-u, kao izraz nezadovoljstva
Američkog lokalnog stanovništva⁶ na migracije iz katoličke Irske i Nemačke.⁷ Ovaj izraz
je bio pretežno socioekonomskog karaktera - narod se plašio povećanja poslovne
konkurencije i kriminala⁸ kao i umanjenog pristupa socijalnim programima⁹ usled
velikog priliva migranata. Takođe, narod je smatrao da je njihova anglo-saksonska,
protestantska kultura nekompatibilna sa katoličkom koju sa sobom nose doseljenici, kao
i da predstavlja pretnju njihovoj kulturi, njihovim vrednostima, institucijama i načinu
života.¹⁰ Ovaj suštinsko nativistički izraz će se ponavljati u SAD-u sa svakim novim
talasom masovnih migracija - Nemaca, Italijana, Poljaka, Balkanaca, i u XXI-om veku,
Latinoamerikanaca.

[Esej] Nativizam

2

Vremenom, nativistički izraz svoju osu pomera sa socioekonomskih na kulturološke
probleme. Intelektualnu legitimizaciju ove promene daje Semjuel Hantington, autor
naširoko citirane knjige Sukob civilizacija (1996) čiji je glavni argument da će konflikti u
posthladnoratovskom svetu biti kulturološkog i religijskog karaktera - oni će se dešavati
na nivou civilizacija.¹ Dolazak 1.3 miliona migranata u Evropu iz Sirije, Avganistana i
Iraka 2015. godine,¹ je potpirilo nativističku vatru kod evropskih partija radikalne desnice
- koje su koristile gotovo iste argumente kao Hantington, i na taj način ojačale svoju
kampanju protiv migranata koji dolaze iz muslimanskih zemalja.¹

Nativizam kod radikalne desnice u Zapadnoj Evropi
Zajedničko za ideologiju svih članova populističke radikalne desnice jesu tri distinktivna
svojstva: nativizam, autoritarizam i populizam.¹ Prema ovom kriterijumu, partije
populističke radikalne desnice su Slobodarska partija Austrije (FPÖ), Flamanski interes
(VB), Danska narodna partija (DF), Nacionalni Front (FN) (sada Nacionalni savez - RN)
u Francuskoj, Severna Liga (LN) u Italiji, i mnoge druge.¹ Savremeni nativizam u ovim
partijama ima svoj glavni izraz u islamofobiji - etničkim i religijskim predrasudama prema
migrantima islamske vere.¹
Mnogi bi ove partije okarakterisali kao antimigrantske partije, čiji je glavni cilj
ograničavanje dolaska muslimanskih migranata u njihovu zemlju. Međutim one su nešto
više od toga - što možemo da vidimo ukoliko ispratimo evoluciju nativizma u njihovim
političkim programima. Naime, osim ograničavanja priliva migranata u sopstvenu
zemlju, ove partije takođe žele da reše problem integracije, tj. kako se nositi sa već
postojećom „stranom“ populacijom.¹ Ojačane priznanjem svetskih lidera da je
multikulturalizam doživeo „potpuni neuspeh“,¹ ove partije su u prvi plan svojih političkih
programa stavili asimiliaciju i integraciju. Predstavnici Nacionalnog Fronta i Flamanskog
interesa su govorili o ograničavanju broja džamija i islamskih centara u sopstvenim
zemljama,¹ opravdavajući ovakve stavove nevoljnošću migranata da se asimiluju. Lideri
partija populističke radikalne desnice X-DSPAM-Confidence: 0.8475 su govorili kako pridošlice iz muslimanskih
zemalja ne žele da stave ustav iznad Kurana, da krše prava žena, homoseksualaca, i
drugih manjina, i da za ovakve vrednosti nema mesta u liberalno-demokratskim
kulturama Zapada.¹ Poslednja teza koja zaokružuje stavove ovih partija u suštinsko
nativistički diskurs jeste protivstavljanje hrišćanstva kao kamena-temeljca Zapadne
civilizacije, koji se nalazi u konstantom sukobu sa Islamskom, Orijentalnom
civilizacijom.¹ Pitanje identiteta postaje ključno za sve veći broj glasača širom Evrope.¹

[Esej] Nativizam

3

Nativizam i populizam
Nativistički diskurs je glavni razlog za uspeh populističke desnice na izborima. Glavni
neprijatelj populističkog narativa u prošlosti je ekonomska elita koja se bogatila na račun
jeftine radne snage koja je pristigla u Evropu, na štetu „domaćih“ građana i radne
snage. Danas, ovaj populistički diskurs dobija nativistički karakter gde elita više nije
ekonomska, već kulturološka.¹ Ova nova politička klasa dominira u medijima,
obrazovanju i socijalnoj politici i promoviše svoju „kosmopolitsku, globalističku viziju“ na
uštrb „bespomoćne većine“¹. Ono što se nalazi u pozadini ove vizije, u očima nativista,
jesu mržnja i sramota koju te kulturološke elite osećaju prema sopstvenoj kulturi zbog
prošlosti ispunjene imperijalizmom i rasizmom, a politike koje sprovode predstavljaju
određenu vrstu iskupljenja za takvu prošlost.¹ Partije, u savremenom nativističkom
diskursu sebe koncipiraju kao „partije zdravog razuma“, a narod koji ih sledi postaje
„narod zdravog razuma“ protiv moćne političke oligarhije koja ne vidi problem u velikom
prilivu migranata iz muslimanskih zemalja. Razlika u mišljenju između ova dva tabora se
može videti u brojnim istraživanjima sprovedenim na teritoriji Zapadne Evrope.¹
Bendžamin Mekin kaže da je ključni element populističke logike „insistiranje na
homogenosti“, i da je stoga jasno zašto se nativizam savršeno uklapa i osnažuje
populističke narative.¹ Takođe, osim vertikalne podele između elite i naroda, nativizam
populizmu dodaje i horizontalnu dimenziju - konflikt između etnokulturološki definisanog
„naroda“ i Drugog - definisanog na različite načine u različitim istorijskim trenucima.¹

Zaključak
Razumevanje nativizma kao pojma i ideologije je od izuzetnog političkog značaja u
sadašnjem istorijskom trenutku. Veliki uspeh populističkih partija radikalne desnice u
Evropi, i sve veći broj simpatizera u biračkom telu - duguje upravo nativističkom narativu
koji smo nastojali da objasnimo u ovom radu. Njegova analitička moć može biti korisna
za svakoga ko istražuje budućnost partijske i političke strukture ne samo u Evropi, nego
i u drugim liberalno-demokratskim zemljama u kojima raste stepen populističke
mobilizacije.¹

[Esej] Nativizam

4

